Buongiorno. Come ben sappiamo l'acqua, al pari dell'aria che respiriamo, è un bene fondamentale non solo per gli uomini ma per tutti gli organismi viventi. L'acqua è molte cose, è una necessità vitale, è una risorsa globale, locale, una dimora, una via di trasporto, un regolatore del clima. Acqua pulita significa vita, salute, alimentazione, campo libero, energia, biodiversità. Tuttavia, la qualità e l'integrità di questa risorsa sono continuamente minacciate dall'inquinamento e dallo sfruttamento eccessivo, oltre che dai cambiamenti climatici. È quindi fondamentale salvaguardarne la qualità, come ci ricorda anche l'Agenda 2030 per lo sviluppo sostenibile dell'ONU, in cui l'acqua gioca un ruolo chiave, con ben due dei 17 obiettivi di sostenibilità ad essa dedicati. L'obiettivo 6, Clean Water and Sanitation, e l'obiettivo 14, Life Below Water. In questo breve intervento vi parlerò quindi di cosa viene fatto per il monitoraggio e la valutazione della qualità delle acque, con particolare riferimento alle acque superficiali interne, quindi alla salute dei nostri fiumi e dei nostri laghi. Prima di tutto iniziamo a pensare agli ambienti acquatici come ad un sistema articolato fatto di molte componenti. Un corpo idrico non è solo acqua e vegetazione riparia, sedimenti, organismi animali e vegetali che lo popolano, altri elementi idromorfologici. Questo insieme di componenti, tra loro in stretta relazione, va sotto il nome di ecosistema acquatico. E pensiamo poi a quale grande variabilità di ambienti possiamo osservare in uno stesso corpo idrico, ad esempio procedendo lungo un fiume dalla sorgente fino alla foce. I corpi idrici superficiali quindi sono sistemi estremamente complessi ma allo stesso tempo delicati perché occupano una posizione scomoda. Essi sono infatti i recettori diretti degli impatti derivanti dalle attività antropiche. Queste pressioni antropiche comprendono pressioni quantitative legate ai prelievi e agli usi che hanno effetto sulla disponibilità della risorsa idrica, pressioni qualitative legate agli scarichi urbani e industriali, all'utilizzo agricolo dei terreni che possono determinare fenomeni di inquinamento e processi di eutrofizzazione e pressioni idromorfologiche come sbarramenti e artificializzazioni che possono alterare a volte anche in modo irreversibile gli habitat acquatici. Il risanamento di questi habitat passa ovviamente attraverso la conoscenza del loro stato di salute. Ma non c'è conoscenza senza monitoraggio. In quest'ottica quindi il monitoraggio rappresenta lo strumento fondamentale per la comprensione dei processi e la definizione di idonee misure di tutela. Il monitoraggio delle acque superficiali nasce da lontano, ma ha subito negli ultimi decenni una grande evoluzione con significative e perfino bruschi cambi di rotta. Alla fine degli anni 70 monitorare un corso d'acqua voleva dire rilevare la concentrazione di alcuni, pochi, parametri chimici principali e valutarne la conformità rispetto a delle soglie valide per tutto il territorio nazionale e definite in base ai soli usi antropici delle acque. Ma con l'emanazione della Direttiva Europea Quadro sulle Acque nel 2000 e con il successivo recepimento nazionale nel 2006, sono stati compiuti i principali passi avanti nella comprensione dei complessi meccanismi che determinano lo stato di qualità dei corpi idrici superficiali. La direttiva pone al centro dell'attenzione l'analisi dell'intero ecosistema acquatico e in particolare lo studio della composizione e abbondanza delle molteplici comunità animali e vegetali che lo popolano. L'insieme di questi cosiddetti bioindicatori, sostenuto dalla qualità dei parametri chimici principali, degli elementi idromorfologici e delle sostanze microinquinanti non pericolose, costituisce lo stato ecologico del corpo idrico. La presenza nelle acque di sostanze di particolare pericolosità, di origine industriale o utilizzate in agricoltura, determina invece lo stato chimico. Le norme europee e nazionali fissano i criteri per la valutazione dello stato ecologico e dello stato chimico tenendo conto delle caratteristiche geoambientali specifiche delle diverse aree e stabiliscono l'obiettivo di qualità ambientale complessiva che tutti i corpi idrici devono raggiungere ovvero il buono stato di qualità. L'intero processo di monitoraggio e valutazione viene ripetuto su cicli pluriennali al fine di tenere sotto controllo l'andamento nel tempo della qualità dei corpi idrici a supporto della pianificazione delle misure di risanamento e tutela. Ma passando all'analisi del nostro territorio regionale, ricordiamo che la Regione Umbria ricade quasi interamente nel bacino idrografico del fiume Tevere e solo per una piccola parte nei territori afferenti il bacino del fiume Arno e i bacini adriatici. Il principale corso d'acqua è il fiume Tevere che attraversa la regione da nord a sud. I suoi bacini affluenti più significativi sono i fiumi Chiascio-Topino e Nera in sinistra idrografica e i fiumi Nestore e Paglia in destra. A questi si aggiungono una serie di corsi d'acqua minori e nove laghi principali, sia di origine naturale che artificiale. In base alla direttiva Acque, questo complesso reticolo idrografico è stato suddiviso in 144 corpi idrici fluviali, cioè corsi d'acqua interi o porzioni omogenee di essi, e nove corpi idrici lacustri. Tutti i corpi idrici principali significativi vengono monitorati attraverso una rete costituita da 79 punti di campionamento o stazioni, delle quali 69 nei fiumi e 10 nei laghi. In questa rete di monitoraggio viene effettuata una complessa serie di attività di campionamento, analisi e valutazione che coinvolge un grande team di esperti dell'Agenzia tra biologi, chimici, naturalisti, tecnici ambientali di laboratorio, ingegneri, informatici. Tutti i dati raccolti annualmente, opportunamente elaborati, concorrono a definire i giudizi di stato ecologico e chimico che vengono aggiornati, come previsto dalla norma, una volta ogni tre anni per i corpi idrici più critici e una volta ogni sei per gli altri. L'ultima valutazione dello stato ecologico disponibile è relativa al triennio di classificazione 2015-2017. Le attività del triennio 2018-2020 sono infatti in fase di completamento. I risultati mostrano come oltre un terzo dei corpi idrici abbia già raggiunto l'obiettivo di qualità. Si tratta principalmente di corsi d'acqua localizzati nell'area orientale e sudorientale della regione, che beneficiano dell'alimentazione delle sorgenti carbonatiche della dorsale appenninica, oltre che di alcuni corsi d'acqua minori dell'alto tevere. Il 39% dei corpi idrici presenta classe di qualità sufficiente, ovvero lievi scostamenti dall'obiettivo, dovuti sia alle alterazioni delle comunità biologiche che ai tenori di nutrienti rilevati. A questa classe appartiene buona parte del corso del fiume Tevere e tutti i corpi idrici lacustri. Infine, una forte compromissione degli ecosistemi acquatici è stata rilevata in questi anni nelle aree valliva di elevata pressione antropica, quali la Valle Umbra e la Valle del Nestore, dove è localizzata la maggior parte dei corpi idrici classificati in stato scarso o cattivo. Per quanto riguarda lo stato chimico, la quasi totalità dei corpi idrici regionali ha presentato in questi anni condizioni di buono stato, ad eccezione di pochi corpi idrici per la presenza di sostanze di origine industriale, qualità delle acque superficiali Umbre è possibile ac relativa al monitoraggio della qualità ambientale. Si aprirà una mappa interattiva con la rappresentazione del reticolo idrografico regionale e della rete di monitoraggio. Attraverso la leggenda in alto a destra nella mappa è possibile accendere e spegnere le informazioni relative all'ultima classificazione disponibile dello stato ecologico e dello stato chimico di fiumi e laghi. Vi ricordo infatti che il monitoraggio dei corpi idrici si articola su cicli pluriennali e che l'ultima classificazione ad oggi disponibile è quella relativa al triennio 2015-2017. È possibile navigare nella mappa attraverso gli strumenti di zoom o ricerca per località. Per procedere con la consultazione dei dati di un corpo idrico o di un'area specifica di interesse, nella parte destra dello schermo sono disponibili una serie di filtri di ricerca. Una volta selezionata la tipologia di filtro preferita, è possibile digitare il nome dell'oggetto di interesse. Ad esempio, supponiamo di voler cercare le informazioni per corpo idrico fluviale e di essere interessati al fiume Tevere in prossimità del capoluogo di regione. Una volta individuato il corpo idrico, la pagina successiva fornisce un inquadramento del tratto fluviale selezionato e il dettaglio dell'ultima classificazione di stato ecologico e chimico. I pulsanti sottostanti consentono di accedere ad ulteriori approfondimenti. Ad esempio è possibile, con il primo pulsante, visualizzare il trend complessivo dello stato di qualità ambientale nel periodo 2008-2017, nonché, attraverso il secondo pulsante, il trend dei singoli elementi di qualità monitorati nello stesso periodo, suddiviso in trienni. Con il pulsante Stato ecologico in corso è possibile accedere alle valutazioni in tempo reale dei campioni raccolti negli ultimi mesi, i cui risultati confluiranno nell'aggiornamento della classificazione previsto per il 2021. Ancora, con il pulsante Scheda corpo idrico è possibile scaricare una scheda monografica di sintesi contenente tutte le informazioni relative al corpo idrico in esame. E per finire, per chi avesse necessità di elaborare i dati di dettaglio, è possibile effettuare il download dei dati di monitoraggio sia in forma completa, sia selezionando il periodo, il punto di campionamento, il set analitico e perfino il singolo parametro di interesse. Buona navigazione!